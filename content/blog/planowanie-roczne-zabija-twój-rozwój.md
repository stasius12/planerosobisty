---
title: Planowanie roczne zabija Twój rozwój!
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619501438/Grafika_do_tekst%C3%B3w_na_bloga_20_lb9lxf.png
date: 2021-04-27T05:28:59.250Z
description: Czyli o tym dlaczego planowanie w cyklach kwartalnych daje lepsze
  rezultaty niż tradycyjne planowanie roczne
---
## PLANOWANIE KWARTALNE VS PLANOWANIE ROCZNE

Najbardziej powszechną praktyką, zarówno w życiu osobistym, jak i zawodowym, jest planowanie swoich celów w cyklu rocznym. Nie jest to jednak najlepszy strategicznie ruch. Chciałabym Cię dzisiaj przekonać do rozwiązania, które sprawdzi się “o niebo” lepiej, a konkretniej - do planowania kwartalnego. Zacznijmy jednak od odpowiedzi na tytułowe pytanie. 

Dlaczego planowanie roczne zabija Twój rozwój?

## ŚWIAT ZMIENIA SIĘ W CORAZ SZYBSZYM TEMPIE

W czasach młodości naszych rodziców, kiedy ludzie pracowali w jednej firmie przez 20 lat, a plany strategiczne były w niej przygotowywane co najmniej na kolejne 5 czy 10 lat, posiadanie planu rocznego działało naprawdę dobrze. Zarówno życie osobiste, jak i biznesowe miało wtedy nieco wolniejsze tempo i było bardziej przewidywalne. Jednak w dzisiejszym pędzącym świecie, zmiany nadchodzą dużo częściej, a wręcz non-stop. 

Jeszcze niedawno słowo Agile, kojarzyło nam się jedynie z branżą IT. Teraz coraz więcej firm, akceptując że żyjemy w świecie ciągłej zmiany, wybiera tzw. “zwinne” metody działania. Nawet jeśli jedynym ich związkiem z IT jest strona internetowa. Większość managerów zrozumiało już, że jeśli pozostaną przy planowaniu rocznym i nie zaimplementują nowe trybu radzenia sobie z rzeczywistością, zostaną w tyle za konkurencją. 

Dużo lepiej sprawdza się skracanie okresu planowania, np. do kwartału. Dlaczego? 

## TWOJE CELE ZMIENIAJĄ SIĘ W CIĄGU ROKU

Planowanie w 3 miesięcznych cyklach da Ci przestrzeń do regularnych podsumowań i zmiany priorytetów. Wiele postanowień ze stycznia, traci na aktualności już w marcu. Najlepszym przykładem są oczywiście postanowienia noworoczne, ale nie tylko. Kwartał to dużo czasu, wystarczająco dużo, aby zmienić pracę, poznać nowych ludzi i zainspirować się ich działaniami, poznać miłość swojego życia, otworzyć biznes, schudnąć 10 kilogramów, pojechać do Indii… W czasie 3 miesięcy wiele może się wydarzyć. Zatem Twoje priorytety również mogą się zmienić. Dlatego warto zatrzymać się na chwilę kilka razy w roku i zastanowić się nad tym co się zmieniło, albo raczej jakie działania musisz podjąć teraz, skoro jesteś już w nowej rzeczywistości.  Nawet jeśli wydaje Ci się, że Twoje życie jest dość stabilne i niewiele się w nim zmienia, bardzo Cię zachęcam do spróbowania tej metody, bo powodów, dla których sama jej używam i uważam ją za najlepszą, jest więcej.  

## SEZONY ENERGETYCZNE

Rzadko kiedy, w czasie planowania rocznego myślimy o tym jak wpływają na nas pory roku. A bardzo często stanowią one podstawę naszego funkcjonowania, przynosząc nam nową energię do działania i wdrażania nowych projektów na wiosnę czy chęć do zwrócenia się do naszego wnętrza i pozostania w domu w zimie. Kiedy planujemy kwartalnie, zmiany pogody dotykają nas bezpośrednio w momencie planowania, dlatego dużo bardziej realistycznie ocenimy co będzie dla nas najlepsze w kolejnym kwartale. 

Nie zapominajmy również o naszych własnych sezonach energetycznych. Są one powiązane z różnymi wydarzeniami w naszym życiu, z aktualnym systemem pracy, z ludźmi, którzy nas otaczają czy mieszkaniem, w którym spędzamy większość dnia. Te wszystkie czynniki wpływają na nasz poziom energii, który zmienia się w ciągu roku. Całkowicie inna  energia będzie nam towarzyszyła, gdy przeprowadzimy się do innego miasta, zakochamy się czy będziemy zamykać rok budżetowy w pracy. Kiedy ustalamy cele kwartalnie wplecenie sezonów energetycznych w planowane działania przyjdzie nam naturalnie i ułatwi skuteczne działanie. A zatem będzie łatwiej i przyjemniej, a o to nam przecież chodzi.

## POPRAWA EFEKTYWNOŚCI GWARANTOWANA

Planowanie kwartalne dobrze wpłynie na Twoją efektywność. Dlaczego?

### KRÓTKI DEADLINE DAJE KOPA DO DZIAŁANIA 

Po pierwsze, im krótszy deadline, tym szybsza realizacja. Jeśli skupisz się na celu, który masz osiągnąć w 3 miesiące, będzie on mniejszy niż roczny, a zatem bardziej realistyczny i mniej przytłaczający. Myśl, że musisz ruszyć w jego kierunku już teraz będzie natychmiastowa. W przeciwieństwie do celów rocznych, do których często zwlekamy (“zacznę biegać jak zrobi się cieplej”, czyli kiedy?) lub poddajemy się za szybko (znowu przykład postanowień noworocznych typu “schudnę 30kg w tym roku”), ponieważ są one tak duże i odległe, że przytłaczają nas od samego początku. 

Z pewnością kojarzysz prawo Parkinsona, które mówi, że praca rozszerza się tak, aby wypełnić czas dostępny na jej ukończenie. Zatem jeżeli na ukończenie projektu dasz sobie 3 miesiące, zamiast roku, jest duża szansa, że zrobisz to właśnie w tym czasie, a nawet jeśli nie, to z pewnością będziesz dużo dalej, niż gdyby okres czasu był ustalony na cały rok.

### REGULARNA EWALUACJA PODSTAWĄ POPRAWY

Po drugie, regularna cokwartalna ewaluacja postępów pozwoli Ci zastanowić się nad skutecznością prowadzonych działań i zrobić ewentualne poprawki w metodach, które uznałeś za słuszne na początku roku. Jeśli wprowadzasz swój produkt na rynek dwoma kanałami sprzedaży i podczas kwartalnego podsumowania jeden z nich okazuje się być niewystarczająco skuteczny, naturalnie przyjdzie do Ciebie myśl “jak zmienić to w następnym kwartale?”. Jeśli Twoje ewaluacje są coroczne, może się okazać, że zanim się zorientujesz, że wyrzucasz swoje pieniądze w błoto, inwestując w działania nie przynoszące oczekiwanych rezultatów, może minąć większa część roku. Podobnie z odchudzaniem czy nauką hiszpańskiego. Zadawanie sobie pytań o efektywność dotychczasowych działań, zawsze przyniesie Ci dobrą zmianę. A jeśli nie zmianę, to zadowolenie z siebie i dotychczasowych działań :)

### PRAWO PROCENTU SKŁADANEGO

Po trzecie, moje ulubione prawo procentu składanego. Jak działa skuteczne wprowadzanie ulepszeń w istniejących procesach? Zgodnie z cyklem PLANOWANIE > WDRAŻANIE > EWALUACJA. Kiedy myślimy, planujemy, działamy w cyklu rocznym, mamy szansę, aby zaplanować nowe działania 1 raz, wdrożyć i sprawdzić je 1 raz, a jeśli podczas ewaluacji okaże się, że nie przyniosły spodziewanych efektów, zaczniemy planować nowy rok inaczej. Tym sposobem przez 5 lat przejdziemy przez 5 cykli poprawy naszego procesu. Tymczasem, kiedy wdrożymy planowanie kwartalne, okazuje się, że przez 5 lat przejdziemy przez 20 takich cykli poprawy. Pomyśl o ile lepszy będziesz jeśli poprawisz coś 20 razy (choćby odrobinę) zamiast 5? 

Jest to modelowy przykład jak nasze działania (lub ich brak) podlegają prawu procentu składanego. Każda kolejna iteracja takiego cyklu, będzie wnosiła dodatkowe zyski (w postaci materialnej lub niematerialnej) za każdym razem kiedy przez niego przejdziemy. Sprawdziłam jak poprawa o 10% w każdym cyklu zmieni rezultat po 5 latach:
przy rocznym planowaniu: +61% od początkowej wartości 
przy kwartalnej iteracji: +573% od początkowej wartości 

Oczywiście te liczby mają jedynie nakreślić koncepcję, wyjaśnić dlaczego uważam zastanawianie się nad naszymi planami kilkukrotnie w ciągu roku za tak istotne. Jeśli chcesz poszerzyć swoją wiedzę możesz iść na 5 letnie studia (które stopniowo, w cyklach rocznych poszerzą twoje kompetencje) albo kupić 3 miesięczny kurs podstawowy na dany temat, po kwartale zastanowić się, które obszary chciałbyś pogłębić i znaleźć odpowiednie książki czy kursy na ten temat, w kolejnym kwartale ponownie zastanowić się nad dalszym kierunkiem rozwoju, mając już odpowiednio poszerzony horyzont itd. Jak myślisz, które podejście zrobi z Ciebie lepszego specjalistę w wybranej dziedzinie? 

Dość oczywistym wydaje się fakt, że im więcej takich cykli ulepszeń tym lepiej. Nawet niewielkie zmiany implementowane w cyklu kwartalnym mogą całkowicie zmienić naszą rzeczywistość jeśli spojrzymy na nie w kontekście kilku lat. 

## PO PROSTU SPRÓBUJ!

Naprawdę warto zatrzymać się na godzinę czy dwie raz na 3 miesiące i zrobić sobie takie spotkanie samemu ze sobą dla siebie z przyszłości, aby zastanowić się nad tym co się wydarzyło/zmieniło w ostatnich miesiącach i zaplanować kolejny kwartał. 

Zapraszam Cię serdecznie do wdrożenia systemu kwartalnego już dziś. Naprawdę warto :)
Jeśli chciałbyś spróbować zrobić to razem ze mną zapraszam Cię do posta Planowanie kwartalne w praktyce.

Powodzenia!

PS Chciałabym tylko doprecyzować, że nie chodzi o to, aby całkowicie wyrzucić kalendarz roczny ze swojego życia. Sęk w tym, aby nie traktować go jak podstawę Twojego działania, a raczej traktować go jako poglądowy obraz, który w ciągu roku będzie podlegał zmianom.
---
name: kolo-zycia
title: Nie próbuj wynaleźć koła na nowo! Zacznij planowanie od KOŁA ŻYCIA
year: 28 May 2019
id: kolo-zycia
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619426564/Grafika_do_tekst%C3%B3w_na_bloga_11_sezg4r.png
date: 2021-03-05T19:49:47.171Z
description: KOŁO ŻYCIA to narzędzie, które pozwoli Ci spojrzeć na życie z lotu
  ptaka i zidentyfikować potrzeby rozwoju we wszystkich obszarach życia.
---
## KOŁO ŻYCIA

To narzędzie, które zrewolucjonizowało moje myślenie o planowaniu. Mam nadzieję, że pomoże również Tobie. 

Wiele osób myśli, że planowanie tygodnia, miesiąca czy roku rozpoczynamy od pytania: “Jakie cele chciałbym w tym roku zrealizować?”. Rezultatem jest wybór kilku postanowień, które przyszły nam do głowy w ciągu kilku ostatnich chwil bez większego ładu i składu. Taki sposób wyznaczania celów często sprawia, że skupiamy się tylko na jednym z obszarów naszego życia. W konsekwencji, planując swój rok, zapominamy, że nasze życie, zupełnie jak nasz organizm, to sieć naczyń połączonych. Każdy z jego obszarów funkcjonuje najlepiej, kiedy jest w harmonii z innymi. 

Przykład: jeśli poprawisz swoje relacje, prawdopodobnie łatwiej będzie Ci się skupić na rozwijaniu swojej kariery, a jeśli udoskonalisz swoje otoczenie, łatwiej będzie Ci zadbać o zdrowie. 

Naszą główną intencją w ustalaniu celów jest poprawa jakości naszego życia możliwie szybko i sprawnie. Możemy to zrobić albo ‘siłując się’ z każdym obszarem osobno albo wybrać drogę na skróty. Jeśli odnajdziesz i zadbasz o sfery życia, które aktualnie są najbardziej zapomniane, bardzo szybko odczujesz znaczną poprawę ogólnej jakości życia. A bonusowo łatwiej będzie Ci osiągać kolejne cele w pozostałych obszarach. 

Jak to zrobić? Spojrzeć na swoje życie z lotu ptaka. Właśnie w tym pomoże nam dzisiaj koło życia.

Jest to moje ulubione narzędzie, od którego za każdym razem zaczynam planowanie roku. Pozwala ono odpowiedzieć sobie na dwa podstawowe pytania w kontekście planowania:
\* Gdzie jestem dzisiaj i jak się z tym czuję?
\* Gdzie chcę być jutro? (za miesiąc, kwartał czy 5 lat…)
oraz zrozumieć o wiele więcej. 

Koniec gadania, przejdźmy do działania!
Łap za kartkę i długopis (najlepiej w towarzystwie dobrej herbaty) i zaczynamy!

## INSTRUKCJA OBSŁUGI

### Krok 1.

Narysuj koło i podziel je na 8 części. Będą one reprezentowały kluczowe sfery Twojego życia. Każdą z części opisz jedną z poniższych kategorii:

1. Otoczenie
2. Finanse
3. Duchowość
4. Kariera
5. Zdrowie
6. Rozwój osobisty
7. Odpoczynek
8. Relacje

Pamiętaj, że są to jedynie propozycje. Jeśli chciałbyś uwzględnić nieco inne kategorie (lub też nazwać je tak, aby lepiej oddawały Twoją sytuację), stwórz własną listę najważniejszych obszarów swojego życia. Na każdym etapie tego ćwiczenia, pamiętaj że ma ono służyć Tobie, a więc wprowadzanie poprawek jest nie tylko możliwe, a wręcz pożądane! Zapisz zatem tylko te, które możesz nazwać kluczowymi obszarami Twojego życia.

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619428765/Grafika_do_tekst%C3%B3w_na_bloga_15_z9tewx.png)

### Krok 2.

Wyobraź sobie, że każdy obszar to skala od 1 do 10. Oceń swój poziom zadowolenia z każdej ze sfer życia i wpisz do koła. 
Pamiętaj! Oceniając swoje sfery życia nie myśl o tym jak otoczenie je ocenia. Zastanów się jak TY się z nimi czujesz. Czy jesteś usatysfakcjonowany czy może można by było co nieco poprawić? A może są kategorie, o których całkowicie zapomniałeś w natłoku codziennych zadań? 
Postaraj się spojrzeć na każdą z kategorii holistycznie, zauważyć ją jako ważną część większej całości. 

Zadaj sobie pytania dodatkowe, poniżej znajdziesz kilka przykładów. Zapisz odpowiedzi, skojarzenia, cokolwiek co przychodzi ci do głowy w czasie pracy z kołem. Jeśli chcesz, możesz nawet stworzyć mapę myśli z kołem w centrum. Pamiętaj, że w tym ćwiczeniu najważniejsze są Twoje uczucia, nie fakty. Postaraj się myśleć o tym zarówno oceniając poszczególne obszary, jak i tworząc dodatkowe notatki.

Pytania dodatkowe:
Co jest dla Ciebie ważne w tej sferze? Jak chcesz, aby ona wyglądała? Czego Ci w niej brakuje?
Jak będzie wyglądać Twoje życie, gdy zwiększy się poziom zadowolenia w danym obszarze?
Co możesz zrobić aby podnieść poziom satysfakcji w tej dziedzinie?

### Krok 3.

Po przeanalizowaniu każdej z części osobno czas na spojrzenie z lotu ptaka i zadanie sobie szeregu pytań. 
Co widzisz kiedy patrzysz na swoje koło? Jakie uczucia Ci towarzyszą gdy na nie patrzysz? 
Widzisz organizm, który jest zbilansowany czy może są obszary, które mocno wybijają się na tle pozostałych (zarówno pozytywnie, jak i negatywnie)? Jak oceniłbyś stan zdrowia pacjenta gdyby poszczególne części Twojego koła były częściami ciała? Które obszary nadają się do operacji w pierwszej kolejności? Jak to wpływa na inne sfery Twojego życia? 
Jak myślisz, które z części mają na siebie największy wpływ? Poprawa której części spowoduje najbardziej pozytywną zmianę w Twoim życiu? Która z części jest kluczem do poprawy całości koła?
Które ze sposobów działania w obszarach o wysokiej samoocenie możesz przenieść do tych, gdzie jest Twoim zdaniem gorzej?

### Krok 4.

Po takiej analizie możesz przystąpić do wyznaczania swoich celów. Wybierz 3 obszary, których poprawa wniesie do Twojego życia największą pozytywną zmianę. Do każdego z obszarów wyznacz kroki, które chcesz podjąć aby poprawić swój poziom satysfakcji w wybranym obszarze. Pamiętaj też aby wyznaczyć rezultat, który mają Ci przynieść podjęte działania. Będzie to Twój drogowskaz, który regularnie będzie Ci przypominał o powodach dla których postanowiłeś podjąć wspomniane kroki.

Pamiętaj! Nie próbuj naprawiać całego swojego świata jednocześnie. Jeśli okazało się, że poprawy wymagają więcej niż 3 obszary, poczekaj. Daj sobie czas i przestrzeń na skupienie się na najważniejszej trójce. Kiedy te projekty zostaną zakończone, zabierz się za kolejne. 

Warunkiem skuteczności tego narzędzia jest jednak wykonanie ćwiczenia, samo czytanie o nim nic Ci nie da ;) 
Jeśli zatem jeszcze nie masz kartki w ręku, naprawdę zachęcam Cię do wygospodarowania godzinki w swoim kalendarzu na zrobienie tego ćwiczenia. Gwarantuję, że pomoże Ci lepiej zrozumieć siebie :)

Polecam też powtarzanie tego ćwiczenia cyklicznie (na przykład co kwartał). Sama obserwacja zmian na kole i w Twoim życiu z pewnością będzie inspiracją do nowych wniosków i lepszego zrozumienia samego siebie.

## Koło życia INACZEJ

Jeśli praca z kołem będzie dla Ciebie pomocna, możesz spróbować korzystać z tego narzędzia również w wersjach alternatywnych:

### Konsultując je z partnerem, rodziną czy współpracownikami

Taki sposób pracy z kołem z dostarczy Ci szerszej perspektywy i możliwości pogłębienia analizy. Prawdopodobnie bliscy będą w stanie zwrócić Twoją uwagę na aspekty, o których sam byś nie pomyślał. Pamiętaj jednak, aby najpierw samemu wykonać koło a dopiero w następnym kroku je konsultować, nie na odwrót. Dzięki takiej kolejności upewnisz się, że nie zatracisz własnej perspektywy na analizowane obszary (która jest tutaj najważniejsza)

### W innych obszarach życia<br>

<ins>Przykłady</ins>:

* koło poszerzania kompetencji - wypisz umiejętności, których potrzebujesz (np. w pracy) w kole, nanieś na nie skalę i przeanalizuj według schematu wyjaśnionego wcześniej, zadając sobie wspomniane powyżej pytania
* koło obaw/lęków/frustracji - wypisz obawy, które posiadasz, nanieś na nie skalę i przeanalizuj, które z nich wywierają największy wpływ na Twoje życie, następnie zastanów się jak możesz je pokonać
* koło nowych możliwości biznesowych/osobistych itd. - zgodnie ze schematem wypisz w kole 8 możliwości jakie przed Tobą stoją, oceń je intuicyjnie, a następnie zastanów się, które z nich przyniosą największą pozytywną zmianę w Twoim życiu
* koło działania (w wybranym obszarze) - wypisz w kole 8 działań np. sprzedażowych, marketingowych, poszukiwania miłości czy pracy, które podejmujesz, nanieś na nie skalę, która powie jak oceniasz je do tej pory i przeanalizuj, które z nich przyniosą Ci najwięcej pozytywnych rezultatów

Jak widzisz, kiedy zrozumiesz jak działa koło, okazuje się, że obszarów jego zastosowania może być nieskończenie wiele - może być użyteczne zarówno w życiu osobistym, jak i zawodowym. Wszystko zależy od Twoich potrzeb i kreatywności. 

Teraz już piłeczka po Twojej stronie - próbuj, nie czekaj! ;)<br>
Powodzenia!
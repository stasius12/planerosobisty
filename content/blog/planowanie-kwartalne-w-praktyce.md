---
title: Planowanie kwartalne W PRAKTYCE
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619503058/Grafika_do_tekst%C3%B3w_na_bloga_22_gmz8vz.png
date: 2021-04-27T05:56:45.027Z
description: Dla mnie planowanie kwartalne to nie tylko wypisanie listy zadań na
  następny kwartał. To pretekst do spotkania samej ze sobą i spojrzenia do
  wewnątrz.
---
Dla mnie planowanie kwartalne to nie tylko wypisanie listy zadań na następny kwartał. To pretekst do spotkania samej ze sobą i spojrzenia do wewnątrz. Skupiam się wtedy na swoich potrzebach, marzeniach i zastanawiam się gdzie chciałabym być za 3 miesiące, jakim człowiekiem chciałabym się stać.

O zaletach planowania kwartalnego pisałam już w tym poście. Dzisiaj chciałabym podzielić się z Tobą garścią wskazówek i pomysłów co do samego procesu. Oczywiście nie ma tutaj złych lub dobrych metod. 

Wypróbuj je. Połącz. Odrzuć. Dopasuj do siebie.

Pamiętaj tylko o jednym. Gorąco się zachęcam, abyś wyciągnął kartkę i długopis zanim zaczniesz. Gwarantuję Ci, że za trzy miesiące (ba! prawdopodobnie za tydzień) nie będziesz pamiętał co działo się się w Twojej głowie w tym momencie. Daj odpocząć swojemu umysłowi, który już i tak dla Ciebie ciężko pracuje i stwórz jakiś fizyczny punkt zaczepienia po takiej sesji planowania i podsumowań. Z mojego doświadczenia wynika, że powroty do takich notatek są niesamowicie interesującymi doświadczeniami.

## 1. SAMOŚWIADOMOŚĆ

Moje planowanie kwartalne zaczynam zawsze od koła życia. Pozwala mi to spojrzeć na moją aktualną sytuację z lotu ptaka i zastanowić się jakie uczucia towarzyszą mi w kluczowych obszarach mojego życia. 

Będzie to moim kompasem w wyborze obszarów, na których chcę się skupić w następnych 3 miesiącach, kiedy zabiorę się za planowanie kwartału. Będzie także punktem kontrolnym, do którego będę się mogła cofnąć, aby podsumować moje działania w ostatnich miesiącach. 

O kole życia pisałam już w innym poście, więc zapraszam Cię do niego jeśli jesteś zainteresowany. kliknij tutaj

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619430030/Grafika_do_tekst%C3%B3w_na_bloga_17_abvbck.png)

## 2. SPOJRZENIE WSTECZ

Dopiero kiedy zrobię koło życia zaglądam wstecz. Dlaczego? Żeby zastanowić się nad moimi uczuciami mając przed sobą czystą kartkę, zanim widok przysłoni mi cokolwiek innego. 

Spoglądając wstecz, analizuję co wydarzyło się w ostatnim kwartale, jak zmieniło się moje koło życia, jakie były moje cele, na jakim poziomie je zrealizowałam i jak się z tym czuję. 

W przypadku długoterminowych projektów i planów, rozważam też zawsze: 

* czego nauczył mnie ostatni kwartał? 
* co się zmieniło w ostatnim czasie na świecie/w mojej branży/w moim życiu?
* czy dotychczasowe priorytety są aktualne?
* co mogłabym poprawić, aby w kolejnych miesiącach moje działania przyniosły jeszcze lepsze rezultaty?

## 3. CZAS NA MARZENIA

Zanim zabiorę się za cele, zadania do wykonania, zobowiązania - jednym słowem KONKRETY, zawsze poświęcam czas na to, aby popuścić wodze fantazji i stworzyć moją własną mapę marzeń (pisałam o niej w tym poście). To na niej, po zrobieniu mini burzy mózgów, zapisuję swoje zarówno krótko- jak i długoterminowe cele, marzenia, zachcianki. Ramię w ramię z kołem życia, będzie ona moim kierunkowskazem przy wyznaczaniu celów na najbliższe miesiące. 

Kilka pytań, które możesz sobie zadać przy tworzeniu mapy marzeń:

* gdybyś mógł dokonać wszystkiego albo posiadać cokolwiek o czym pomyślisz, co by to było? 
* z kim chciałbyś się spotkać? jakie stworzyć relacje? 
* co chciałbyś przeczytać / obejrzeć / doświadczyć / nauczyć się?
* gdybyś się nie bał to co byś zrobił?
* czego zawsze chciałeś spróbować?

Przy zadawaniu sobie tych pytań nie skupiaj się na swoich ograniczeniach. Nawet jeśli jeszcze nie wiesz jak osiągnąć swoje cele, zapisz je. Zanim zaczniesz zadawać sobie pytanie “JAK?”, najpierw powiedz “TAK”.

## 4. KONKRETY

Mam nadzieję, że przechodząc przez poprzednie kroki, Twoje cele i pomysły masz już zapisane. Skoro powiedziałeś im “tak”, czas zastanowić się nad tym “jak?”. Czas na konkretny plan działania. 

1. Wybierz 3 obszary życia lub cele, w których chcesz dokonać zmian.
2. Rozpisz je na konkretne działania, które możesz realistycznie podjąć w najbliższym kwartale. Niech będą tak precyzyjne, jak to tylko możliwe.
3. Pamiętaj o metodzie małych kroczków. Jeśli Twój cel Cię przytłacza, podziel go na mniejsze części. Jeśli nie wiesz jak go zrealizować, niech Twoim pierwszym krokiem na drodze do celu będzie zrobienie researchu, poszukanie informacji we wszelkich dostępnych źródłach lub skontaktowanie się z osobą, która może to wiedzieć.
4. Podziel swój cel na konkretne tygodnie lub inne, odpowiednie dla danego projektu, bloki czasowe.
5. Zastanów się co może pójść nie tak na drodze do celu i już teraz postaraj się temu zapobiec. Zastanów się kto może Ci pomóc, jak ułatwić sobie zadanie itd.
6. Jeśli Twoim celem jest wykształcenie nowego nawyku, przeczytaj posta ZAKOCHAJ SIĘ W PROCESIE, czyli o wprowadzaniu nowych nawyków do Twojego życia. Znajdziesz w nim mnóstwo wskazówek jak ułatwić sobie to zadanie.

## 5. COCO JUMBO I DO PRZODU

Plan gotowy. Czas do roboty!

Mam nadzieję, że po takiej solidnej dawce planowania i marzycielstwa, Twoja motywacja i chęć do działania jest na najwyższych obrotach. Zatem do dzieła!

Ale, ale…! To nie koniec.

Pamiętaj, aby wrzucić kartkę, na której prowadziłeś swoje zapiski z marzeniami i celami, do kalendarza lub notatnika, z którego regularnie korzystasz. Taka sesja planowania będzie naprawdę skuteczna tylko jeśli regularnie będziesz do niej wracał. W ten sposób spełni dwie bonusowe funkcje jednocześnie - będzie Twoim motywatorem i kontrolerem. Jeśli będziesz na nią codziennie zerkał, da Ci kopa do działania, a kiedy zboczysz z drogi, posłuży Ci za kompas i nakieruje na cel.

Niech moc będzie z Tobą! :)

Powodzenia!
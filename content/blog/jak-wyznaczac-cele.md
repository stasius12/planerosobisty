---
title: Jak wyznaczać cele? Spróbuj mapy marzeń!
short_name: jak-wyznaczac-cele
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619426662/Grafika_do_tekst%C3%B3w_na_bloga_12_lsoxsu.png
date: 2021-04-05T12:22:22.658Z
description: Mapa marzeń to proste narzędzie do skutecznego i holistycznego
  planowania swoich projektów, marzeń i celów.
---
## JAK ŚWIADOMIE I SKUTECZNIE WYZNACZAĆ CELE?

Nieco na ten temat powiedziałam już w poście [Nie próbuj wynaleźć koła na nowo! Zacznij planowanie od koła życia](/blog/kolo-zycia). Dzięki przygotowaniu takiego koła będziesz w stanie spojrzeć na swoje życie z lotu ptaka i zidentyfikować główne potrzeby i kierunki rozwoju we wszystkich głównych obszarach swojego życia, może nawet określisz już pierwsze cele. 

Czasami wyznaczymy swoje cele na podstawie tego co akurat wpadło nam do głowy czy zobaczyliśmy na Instagramie. Kiedy cele krótkoterminowe nie są spójne z naszymi wartościami i celami życiowymi, bardzo szybko zaczyna nam brakować motywacji do ich realizacji. Jeśli nie są spójne z naszą tożsamością, nie pozostaną na długo w naszym życiu. Dlatego tak ciężko jest nam wyjść pobiegać, kiedy naszym celem jest osiągnięcie figury modeli z Instagrama. Dużo chętniej ruszymy się z kanapy, jeśli takie wyjście będzie związane z pragnieniem życia w zdrowiu do późnej starości. 

Dlatego dzisiaj chciałabym jednak podzielić się z Wami metodą, którą dla własnych celów nazywam mapą marzeń. 

Pamiętaj! Wyznaczanie celów nie musi być zadaniem realizowanym koniecznie między świętami a Nowym Rokiem. Równie dobrym czasem będzie 16 marca, 27 lipca czy… dzisiaj.

## Krok 1. STWÓRZ SWOJĄ MAPĘ MARZEŃ

Narysuj na kartce poniższy schemat i popuść wodze fantazji. Wyobraź sobie, że wszystko co napiszesz na swojej kartce stanie się rzeczywistością w wybranym okresie czasu. Zapomnij o wszystkim co cię ogranicza i przechodząc przez schemat zgodnie z ruchem zegara, zaczynając od lewego górnego rogu, zapisz jak wyglądałoby Twoje idealne życie. Postaraj się aby wszystkie marzenia były tak konkretne jak to możliwe. Możesz zadać sobie pytanie:
“Gdybym mógł dokonać wszystkiego albo posiadać cokolwiek o czym pomyślę, co by to było?”. 

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1649701732/01_IG_1_qqmwws.png)

## Krok 2. Wyznacz priorytety

Spójrz ponownie na swoje notatki. Wybierz i zaznacz 3 cele, których osiągnięcie spowoduje najbardziej pozytywną zmianę w Twoim życiu. Gratulacje, właśnie wyznaczyłeś swoje priorytety :)

## Krok 3. Stwórz PLAN DZIAŁANIA

Teraz spróbuj zapisać wszystkie konieczne kroki, które Twoim zdaniem trzeba podjąć aby zrealizować wybrane cele. Pamiętaj, aby wyrażać je w sposób pozytywny (“gdy mam ochotę na przekąskę, wybieram owoce”, a nie “nie jem słodyczy”). I najważniejsze - im więcej konkretów tym lepiej. Zgodnie z koncepcją SMART, niech będą:
Precyzyjne - zrozumienie nie powinno stanowić kłopotu, sformułowanie powinno być jednoznaczne i niepozostawiające miejsca na luźną interpretację,
Mierzalne - tak sformułowane, aby można było liczbowo wyrazić stopień realizacji celu, lub przynajmniej umożliwić jednoznaczną „sprawdzalność” jego realizacji,
Osiągalne – cel zbyt ambitny podkopie Twoją wiarę w jego osiągnięcie i tym samym motywację do jego realizacji; jeżeli Twój cel Cię już teraz przeraża, spróbuj podzielić go na etapy i na razie określ kroki które doprowadzą Cię do zakończenia pierwszego etapu,
Określone w czasie –  powinny mieć dokładnie określony horyzont czasowy w jakim zamierzamy go osiągnąć 

Jeśli w Twoim Planie Działania znalazły się nowe nawyki, które chciałbyś wprowadzić do swojej codzienności zapraszam Cię do posta, który pokaże Ci jak robić to NAPRAWDĘ skutecznie - ZAKOCHAJ SIĘ W PROCESIE, czyli o wprowadzaniu nowych nawyków do Twojego życia. 

Krok 4. Miej nadzieję na najlepsze, ale przygotuj się na najgorsze
Bądźmy realistami. Podczas planowania zmian często zakładamy różowe okulary co do naszych działań i okoliczności, które będą nam towarzyszyły w przyszłości. Choć spora dawka pozytywnego myślenia jest zawsze w cenie, warto już teraz pomyśleć jakie problemy możesz napotkać na drodze do swojego celu. 

> „Człowiek bez strategii, który lekceważy przeciwnika, nieuchronnie skończy jako jeniec” 

To myśl Sun Tzu - chińskiego myśliciela i autora najstarszego na świecie podręcznika sztuki wojennej. Choć została zapisana w starożytności, nie straciła ani trochę na aktualności. Kiedy planujesz kolejne kroki prowadzące do osiągnięcia swoich celów, zawsze pamiętaj aby przygotować się również na trudności, które Z PEWNOŚCIĄ nadejdą. Zastanów się co zrobisz jeśli plan A nie wypali? Jakie masz opcje awaryjne? Do kogo możesz zwrócić się po pomoc? W jaki sposób inni realnie mogą Cię wesprzeć w osiągnięciu Twojego celu? 

Zaplanowanie rozwiązań i kół ratunkowych zanim natrafisz na przeszkody doda Ci pewności siebie i zbliży do celu bardziej niż cokolwiek innego. Łatwiej spać spokojnie (i realizować swoje najśmielsze plany), kiedy wiesz, że szalupy ratunkowe czekają w pogotowiu :) 

## Krok 4. Do DZIEŁA!
---
title: ZAKOCHAJ SIĘ W PROCESIE, czyli o wprowadzaniu nowych nawyków do Twojego życia
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619455439/Grafika_do_tekst%C3%B3w_na_bloga_18_uufxmy.png
date: 2021-04-26T16:42:57.954Z
description: "O potędze nawyków napisano tysiące książek. Problem jest tylko
  jeden - jak wdrożyć je w życie NAPRAWDĘ skutecznie? "
---
O potędze nawyków napisano tysiące książek. Problem jest tylko jeden - praktycznie każdy ma problem z wprowadzaniem ich w życie. Jak wdrożyć je w życie NAPRAWDĘ skutecznie? 

## POTĘGA MIKRO KROKÓW

Jak może wiesz, jedną z moich pasji, której oddaję się po godzinach jest inwestowanie na giełdzie. Jeśli miałeś z nią cokolwiek wspólnego, wiesz, że światem inwestycji rządzi magia procentu składanego. 

Czym jest procent składany? To w uproszczeniu „odsetki od odsetek”. 
W praktyce oznacza to, że odsetki uzyskane w jednym okresie, dopisujemy do kapitału początkowego w kolejnym okresie. A zatem teraz pracuje na nasze oszczędności nie tylko nasz kapitał, ale także odsetki z poprzednich okresów. Dzięki temu mechanizmowi suma oszczędności rośnie szybciej, niż gdy odsetki naliczane są tylko od kwoty głównej. 
Im więcej okresów, tym więcej odsetek, które dla nas pracują, na nowe odsetki. My leżymy na kanapie, a nasze pieniądze się pomnażają, mimo że nasz początkowy wkład kapitału nie uległ zmianie. Dodatkowo, im dłużej na tej kanapie leżymy, tym efekt działania mechanizmu procentu składanego jest bardziej widoczny.

Chwila, chwila...ale czy nie miałam mówić o nawykach? Jak najbardziej. Choć może nie jest to widoczne na pierwszy rzut oka, światem finansów oraz nawyków rządzi to samo prawo - PRAWO PROCENTU SKŁADANEGO.  

Zauważył to James Clear i podzielił się ze światem w swojej książce “Atomowe nawyki”.

Zanim przejdę do głównego tematu, chciałabym tylko podzielić się z Tobą poniższym wykresem. Jeśli moje wyjaśnienia na temat magii procentu składanego nie wystarczyły, mam nadzieję, że on opowie Ci wszystko.

tu wkleić wykres procentu składanego atomic hab.. s26

Co widzimy na wykresie? Rezultat poprawy o 1% dziennie przez rok. 

To właśnie sugeruje nam autor Atomowych nawyków. Mówi “nie zmieniaj wszystkiego o 180% jeśli Twoim celem jest wprowadzenie stałej zmiany (nawyku) do Twojego życia, popraw się jedynie o 1% dziennie, a po roku osiągniesz spektakularny rezultat”. Dokładnie 37 razy lepszy rezultat, co nie wynika z myślenia magicznego, a matematyki i prostego równania 1,01^365=37,78.

Jak to możliwe?  Przecież dodanie banana zamiast syropu klonowego do porannej owsianki nie sprawi, że schudniesz 25kg, a zainwestowanie stówki miesięcznie nie uczyni Cię milionerem… 

A może jednak? 

Wpływ nawet tych najmniejszych zmian kumuluje się z czasem do naprawdę makro efektów. Tak samo jak pieniądze pomnażają się dzięki procentowi składanemu, tak powtarzanie nawyków przynosi zwielokrotnione efekty. Poprawienie czegoś o 1% wydaje się w zasadzie niedostrzegalne, jednak w długim terminie (na przestrzeni miesięcy czy lat) przynosi ogromne zmiany. Czasem wręcz niewyobrażalne na początku drogi.

Kluczem jest tu, jak się zapewne domyślasz, nawyk. A konkretnie kumulacja nawyków. Zbiór małych kroczków, drobnych usprawnień, dzięki którym zmieniasz nie tylko swoje działanie czy plan dnia, ale całą tożsamość. Tak naprawdę to nie samo działanie jest najważniejsze, ale kierunek, który nadajesz swojemu życiu, zamanifestowany w formie tego zachowania. Jeśli odłożysz stówkę miesięcznie na swoją przyszłość, może nie zmienisz jej w tym momencie, ale obierzesz właściwy kurs do niezależności finansowej. Oczywiście na początku prawdopodobnie będziesz podążał nim wolniej niż byś chciał (szczególnie jeśli Twój cel jest bardzo ambitny), ale z czasem “odsetki od odsetek” zaczną Cię napędzać.

Jednak mało kto tak postępuje. Dlaczego? Najczęściej wiąże się z przekonaniem, że życie jest sprawdzianem, w którym trzeba się wykazać, a im więcej energii włożymy w zmianę, tym większa ona będzie. To błędne myślenie, w szczególności jeśli sytuacja jest dla nas nowa, a my staramy się wyjść poza swoją strefę komfortu. Cały paradoks polega na tym, że jest dokładnie odwrotnie. Im mniej trudu włożymy w zmianę, tym większa ona będzie. 

Jak to możliwe? 

Jeśli sprawimy, że nowa rzeczywistość wkradnie się niemal niepostrzeżenie do naszego życia, naturalnie, bez dużego spięcia, nasz mózg nie będzie protestował. Jeśli postanowisz dodać do owsianki banana zamiast słodkiego syropu, albo wyjdziesz na szybki spacer o poranku zamiast katować się bieganiem na czczo przez godzinę, okaże się że nie jest to wcale szczególnie bolesne doświadczenie, a może nawet  przyjemne. 

## ZAKOCHAJ SIĘ W PROCESIE

Zamiast myśleć o efektach, skup się na poprawie o 1% i czerpaniu przyjemności z procesu. Nasz mózg bardzo lubi stopniowy rozwój, w przeciwieństwie do gwałtownych zmian. Wykorzystaj to. Skup się na docenianiu siebie za starania, nie efekty. Porzuć kontrolę nad celem, nad procesem, skoncentruj się na działaniu, a paradoksalnie, odzyskasz poczucie kontroli nad swoim życiem.

James powiedział coś, co przypominam sobie codziennie, gdy staram się wdrożyć nowy nawyk do swojego życia: “Każde Twoje działanie jest oddaniem głosu na osobę, którą chcesz się stać w przyszłości”. 

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619501995/Grafika_do_tekst%C3%B3w_na_bloga_21_dz9jep.png)

Zamiast skupiać się na konkretnym celu, pomyśl “chcę być typem człowieka, który…”. A potem zrób to, co zbliży Cię do bycia takim właśnie człowiekiem. Jesteśmy sumą naszych nawyków, przyzwyczajeń, myśli. Jeśli zrobisz choć drobną pozytywną zmianę w swojej rzeczywistości, możesz być pewny, że przyniesie ona korzyści również w innych obszarach. Na początku może jej nawet nie zauważysz. Przypominam Ci jednak o prawie procentu składanego. Takie zmiany są jak tocząca się kula śniegowa - początkowo wydaje się, że nic się nie zmienia, że każdy wystający spod śniegu listek jest znaczącą przeszkodą, wszystko idzie jakoś wolno i mozolnie, ale jak wiesz, z czasem kula się rozpędza, a wtedy staje się większa z każdą sekundą i ciężko ją zatrzymać, nawet człowiekowi.

Zatem jeśli chcesz być typem człowieka, który codziennie rano z uśmiechem na twarzy przebiega 5, 10 czy 15 kilometrów, oddaj na niego głos już dzisiaj. Wyjdź na poranny 15 min spacer i doceń się za to. Wykonałeś w końcu krok w stronę osoby, którą chcesz się stać :) 

Pamiętaj, że za każdym razem kiedy wykonasz krok (choćby najmniejszy) zgodnie ze swoją intencją “stania  się typem człowieka, który…” Twoje odsetki się kapitalizują. Tworzą się odsetki od odsetek. Każde kolejne poranne wyjście będzie łatwiejsze, przyjemniejsze, bezwysiłkowe. I z czasem naturalnie Twoje spacery zaczną się wydłużać, a może nawet w jakiś słoneczny poranek postanowisz zrobić krótką przebieżkę… albo spotkasz w czasie spacerów biegającego kolegę z pracy i postanowisz dołączyć do niego… albo dołączysz do grupy biegowej, która przygotowuje się do maratonu w Twojej okolicy. Możliwości jest wiele, mnóstwo pewnie nawet nie przejdzie Ci przez myśl, ale pewne jest jedno: po roku codziennego “oddawania głosów na typ osoby, którą chcesz się stać” z pewnością będziesz bliżej niej, a z dużym prawdopodobieństwem nawet 2 kroki przed nią. 

Użyłam tu przykładu z bieganiem, bo jest dość prosty i obrazowy, ale to dotyczy absolutnie każdego nawyku jaki możesz sobie wyobrazić. Chcesz założyć biznes? A może napisać książkę? Niezależnie od tego co chcesz osiągnąć, metoda kuli śniegowej rozpędzi Cię tak daleko, że nawet sobie nie wyobrażasz, gdzie mógłbyś wylądować. 

Możesz myśleć sobie teraz “Okej, okej, wszystko jest łatwe i jasne w teorii, ale gdzie jakieś praktyczne wskazówki?” Oto one :)

## PRAKTYCZNE WSKAZÓWKI

### 1. Określ jakim typem człowieka chciałbyś się stać

Najlepiej zapisz to sobie w miejscu, na które często spoglądasz (np. w kalendarzu czy aplikacji, w której regularnie robisz notatki). Przemyśl to dobrze, zastanów się dlaczego tego chcesz. Pomocne może być narzędzie, o którym wspominałam w tym poście. Jest bardzo ważne, abyś naprawdę dobrze to przemyślał, ponieważ motywacja do zmian musi płynąć z Twoich wartości życiowych. Tylko w ten sposób zostaną z Tobą na zawsze.

### **2. Formułuj swoje nowe nawyki w formie pozytywnej**

Nie próbuj pozbywać się obecnych szkodliwych nawyków poprzez negatywne stwierdzenie typu:

* od jutra nie będę… (pił kawy, spędzał wieczory przed telewizorem, pił alkoholu, wstawał późno etc.)
* muszę przestać…
* będę robił mniej...

Jeśli tak je sformułujesz, będziesz się skupiał na brakach w swoim życiu. Wytrwanie w takim nawyku będzie trudne, nieprzyjemne i w konsekwencji nieskuteczne.

Zamiast tego zapisz je w formie pozytywnej, a najlepiej od razu wymyśl jakieś ciekawe zastępstwo dla poprzednika. Na przykład:

* “Codziennie przed rozpoczęciem pracy będę pił świeży sok warzywny” (zamiast “nie będę pił kawy”)
* “Codziennie o 7 rano wyjdę na 15 minutową przebieżkę po okolicy z moim psem” (zamiast “nie będę wstawał późno”)

### **3. Spraw aby nowe zachowania były oczywiste, atrakcyjne, łatwe i satysfakcjonujące**

Jeżeli kiedykolwiek zastanawiałeś się nad tym dlaczego masz problem z realizowaniem postanowień, o których twierdzisz, że są NAPRAWDĘ ważne i potrzebne albo zaczynałeś 1 stycznia, a 14 już miałeś dość i rezygnowałeś? Mam dobrą wiadomość :) To niekoniecznie oznacza, że jesteś leniem, brak Ci motywacji czy wytrwałości. To po prostu znak, że nie przygotowałeś się dobrze do startu. Tym razem zrób to dobrze, a będą gwarantowane.

Postaw sobie następujące pytania:

**1. Jak mogę sprawić, aby było to oczywiste?** 

Dostosuj otoczenie. Eksponuj rzeczy i sygnały, które wyzwolą dobre nawyki.

* jeżeli chcesz codziennie rano jeść witaminę B12, ustaw ją przy szczoteczce do zębów
* jeżeli chcesz czytać wieczorem, połóż książkę na poduszce
* jeżeli chcesz jeść owoce zamiast słodyczy, postaw miskę z owocami w widocznym miejscu, a słodycze zanieś do pracy

**2. Jak mogę to uatrakcyjnić w moich oczach?** 

Sposobów może być wiele, oto kilka propozycji, które można stosować zarówno osobno, jak i łączyć ze sobą. Im więcej, tym skuteczniej ;)

**Wykorzystaj działania, które chcesz wykonać i które sprawi Ci przyjemność**

* po napisaniu 1 strony artykułu zrób sobie przerwę na przekąskę
* po odpisaniu na maile z wczoraj, zaplanuj gorącą kąpiel

**Zrób coś miłego przed przystąpieniem do działania**

* kup kwiaty na biurko, aby rozpoczęcie pracy rano było przyjemnością
* idź na kawę ze współpracownikami zanim zabierzesz się do obowiązków

**Dołącz do grupy, w której Twój nowy nawyk będzie postrzegany jako normalny lub wręcz pożądany**

* to może być grupa tematyczna ludzi, którzy regularnie spotykają się na żywo: biegaczy, przedsiębiorców, aktorów amatorów, tancerzy
* czy też grupa internetowa
* możesz się także zacząć otaczać książkami, filmami, blogami itd. ludzi, którzy robią to co Ty

**3. Jak mogę ułatwić sobie zadanie?**

Przede wszystkim przygotuj się wcześniej. Im łatwiej będzie rozpocząć i mniej trzeba myśleć, tym większe prawdopodobieństwo, że to zrobisz.

* stwórz sobie playlistę z ćwiczeniami
* przygotuj dzień wcześniej zdrowy lunch do pracy
* ustaw stałe zlecenie przelewu w banku na konto oszczędnościowe

**4. Jak mogę uczynić to satysfakcjonującym?**

Nagradzaj się! Zarówno z badań, jak i codziennego życia wiemy, że z chęcią powtarzamy zachowania, które są nagradzane (nawet jeśli nie są łatwe, atrakcyjne ani oczywiste). Zatem zadbaj o to, żeby do nowego nawyku zawsze był dodany jakiś bonus, a Twój mózg po kilku powtórzeniach sam zachęci Cię do działania.

 **Śledź swoje nawyki!** 

Świadomość robienia postępów jest bardzo satysfakcjonująca (zaznaczaj postępy najlepiej od razu po wykonaniu danej czynności, wtedy Twój mózg od razu skojarzy nowy nawyk z satysfakcją odznaczenia go w kalendarzu).

* stwórz harmonogram ćwiczeń i po każdym treningu zaznaczaj swój sukces 
* będą tu pomocne wszelkiego rodzaju trackery na papierze, w excelu czy aplikacje podsumowujące Twoje postępy

**Wzmacniaj swój poziom satysfakcji**

* powiedz o tym swojemu partnerowi, znajomym, rodzinie 

**Przyznawaj sobie nagrody**

* daj sobie bonus za każde powtórzenie nowego nawyku (niech to będzie jakaś drobna przyjemność, z którą będziesz kojarzył nowy nawyk)
* wyznacz sobie kamienie milowe swojego projektu i świętuj je
* mogą być wyrażone w formie konkretnych wyników (“napisałem 100 stron książki”), miesięcznic/rocznic (“od 10 miesięcy gotuję sobie zdrowe lunche do pracy”) czy zdarzeń (“założyłem firmę”)

### Spiętrzaj swoje nawyki (i ustalaj ich wykonywanie w czasie)

Jednym z najbardziej naturalnych i efektywnych sposobów na opanowanie nowego nawyku jest powiązanie go z już istniejącym planem dnia i sposobem zachowania. Taki sposób eliminuje zbyt dużą ilość myślenia i pozwala wykorzystać naturalną siłę pędu, która towarzyszy nam przy wykonywaniu codziennych rutynowych czynności. Przykłady:

* “Po powrocie z pracy od razu przebieram się w strój sportowy”<br>
  “Po przebraniu się w strój sportowy rozwijam matę w salonie i zaczynam ćwiczyć”<br>
  “Po ćwiczeniach biorę relaksujący prysznic” (jeśli Twoim celem są regularne ćwiczenia)
* “Po zaparkowaniu samochodu przed firmą idę kupić sok warzywny w kawiarni na parterze”<br>
  “Po wypiciu soku zaczynam pracę” (jeśli chcesz spożywać więcej warzyw w ciągu dnia)<br>
* “Po pobudce o 5tej zaczynam poranną toaletę”<br>
  “Po wyjściu z łazienki robię herbatę”<br>
  “Po zrobieniu herbaty rozpoczynam pracę nad kolejną stroną książki” (jeżeli codzienne pisanie książki jest Twoim celem)

Zastanów się kiedy najłatwiej możesz wpleść swój nowy nawyk w życie i powiąż go z już istniejącymi przyzwyczajeniami. Ustal co się wydarzy dokładnie między istniejącym nawykiem A, a istniejącym nawykiem B. Im dokładniej tym lepiej. Myślenie w czasie tworzenia nowych nawyków powinno być wyeliminowane.

Mam nadzieję, że ta spora porcja narzędzi i wskazówek będzie dla Ciebie pomocna. 

Udowadniaj sobie małymi zwycięstwami, że jesteś człowiekiem, którym chcesz się stać. Poszerz swój horyzont o nowy kierunek, który chodzi Ci po głowie. Próbuj, działaj, eksperymentuj! Nawet nie wiesz jak daleko możesz wylądować :)

Powodzenia!

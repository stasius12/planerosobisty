---
title: Plateau ukrytego potencjału
short_name: plateau-ukrytego-potencjalu
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619505111/Grafika_do_tekst%C3%B3w_na_bloga_24_m7wx8b.png
date: 2022-01-16T05:56:45.027Z
description: "Nie porzucaj swoich marzeń. Pokonaj dolinę rozczarowania i odkryj
  swój ukryty potencjał. "
---
## NIE PORZUCAJ SWOICH MARZEŃ

Z pewnością zauważyłeś, że kiedy zaczynasz wdrażać do swojego życia nowe nawyki czy działania, czas jakby spowalnia. 

Masz wrażenie, że biegniesz już od co najmniej 40 minut, a kiedy spoglądasz na zegarek okazuje się, że wyszedłeś z domu 15 minut temu, nie wspominając już o tym, że biec zacząłeś dopiero po 5 minutowej zabawie z psem sąsiada. Nie poddajesz się. Biegasz dalej. Mija pierwszy, drugi, trzeci miesiąc regularnych przebieżek, a ty masz wrażenie jakbyś posuwał się w żółwim tempie. Z początkowych 10 minut biegu robi się 20, może nawet 25 w lepszy dzień. Tyle, że ty chciałbyś przebiec maraton. Mija pół roku, a ty nadal stoisz przy 25-30 minutach i czujesz, że każda minuta powyżej trzydziestki spala Twoje płuca na popiół. Kiedy pierwszego stycznia podejmowałeś decyzję o rozpoczęciu treningów, wyobrażałeś sobie siebie na mecie maratonu, a teraz masz wrażenie, że Twój organizm już po prostu więcej nie zniesie. Zaczynasz myśleć “czy ja się w ogólne nadaję do tego biegania?”.

Albo zaczynasz inwestować. Postanawiasz przelewać na konto maklerskie 500zł każdego miesiąca. Mija piąty, szósty, siódmy miesiąc, a Ty trzymasz się planu. Poczytałeś trochę o procencie składanym i wiesz już jak wielką ma moc. A zatem czekasz… i oczyma wyobraźni widzisz już wakacje w Australii, majówkę na Bali i wolność finansową. Tymczasem masz wrażenie, że absolutnie nic się nie dzieje. Pierwsze miesiące przyniosły niewielkie zyski, ale niewystarczające nawet na weekendowy wyjazd pod namiot, a przecież miały być słoneczne plaże na Zanzibarze. Trwasz jednak dalej w postanowieniu. Odkładasz 500zł z każdej wypłaty. Mija rok, drugi… a ty na koncie masz niewiele więcej ponad to co wpłaciłeś. I myślisz “po co mi to inwestowanie, skoro i tak nie zarabiam na tych akcjach tyle, żeby wystarczyło na jakieś fajne wakacje, to może to rzucę i przynajmniej za wyciągnięte z konta oszczędności pojadę sobie na Bali?”.

Nie porzucaj marzenia o maratonie!

Nie przestawaj odkładać oszczędności na inwestycje!

## JESTEŚ W DOLINIE ROZCZAROWANIA - JEDŹ DALEJ

Praca, którą wykonałeś dotychczas nie jest bezcelowa. Twoje odczucia są zupełnie normalne. Każdy dzień, w którym biegałeś 30 minut, każda złotówka, którą przelałeś na konto maklerskie, magazynują się. Efekty naszych działań pojawiają się często z opóźnieniem. 

Zauważ, że wszystko do czego doszedłeś do dnia dzisiejszego, było rezultatem miesięcy lub nawet lat pracy. Jednak “połączyć kropki” i zrozumieć jak jedno działanie miało wpływ na drugie, możesz dopiero z perspektywy czasu. 

Początki zawsze są skromne, trudne, powolne, ukryte gdzieś w garażu. Podjęcie decyzji o rozpoczęciu jakiegoś projektu jest jak zasadzenie ziarenka. Samo w sobie jest nic nie warte. To codzienne podlewanie i pielęgnowanie go sprawia, że kiełkuje i powoli rozrasta się. Zanim jednak rozkwitnie, musi zapuścić korzenie, wzmocnić się. Wydaje nam się to naturalne.

Tymczasem w naszym osobistym czasie rozkwitania często oczekujemy, że rezultaty zobaczymy od razu, a postępy będą liniowe. Rzeczywistość jednak dużo bardziej przypomina proces sadzenia drzewa. Najpierw potrzeba trochę czasu, aby “się ukorzenić”, aby dopiero po miesiącach czy latach, móc dostrzec prawdziwą moc trudnych początków i siłę fundamentów, jakie sobie wybudowaliśmy. Jest to jednak zupełnie normalne, że kiedy wkładamy w coś miesiące czy lata ciężkiej pracy bez większych efektów, odczuwamy zniechęcenie i rozczarowanie.

Problem ten doczekał się nawet własnej nazwy. Jest to tzw. dolina rozczarowania (ang. the valley of disappointment), o której James Clear wspominał w swojej książce “Atomowe nawyki”. Można ją w skrócie opisać poniższym wykresem.

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1649704338/Grafika_do_tekst%C3%B3w_na_bloga_2_sprvnq.png)

## NAWYKI DŹWIGNIĄ SUKCESU

Jaki jest wniosek? Niezależnie czego chcesz dokonać, jeśli jest to cel ambitny, musisz przejść przez dolinę rozczarowania i pokonać plateau swojego ukrytego potencjału. Pewnego dnia dotrzesz do punktu przełomowego i osiągniesz swój “wielki sukces”. Jednak większość dni będzie po prostu “okej”. Pewnie czasami będzie to “trochę bardziej okej”, a czasem “ledwo co okej”. Najważniejsze są jednak regularne powtórzenia, stawianie choć jednego kroku naprzód każdego dnia, wykształcenie nawyków (więcej o tworzeniu nawyków w poście ZAKOCHAJ SIĘ W PROCESIE, czyli o wprowadzaniu nowych nawyków do Twojego życia). Sukces będzie skutkiem ubocznym stworzenia nowego człowieka, którym się staniesz.

Jeśli chcesz zostać pisarzem, a Twoim celem i zarazem punktem przełomowym będzie napisanie książki, to przecież nie zostaniesz nim dopiero kiedy ją skończysz. Staniesz się nim w trakcie jej pisania. Każdego dnia rano, kiedy usiądziesz przed komputerem i napiszesz kolejną jej część (niezależnie czy będzie to 5 słów czy 30 stron), staniesz się “bardziej” pisarzem, choć przecież nikt na ulicy tego nie zauważy. Zauważą dopiero w momencie wydania, kiedy dostaniesz od świata oficjalny tytuł pisarza, ale przecież nie staniesz się nim w dniu wstawienia książki na półki Empika. Staniesz się nim w procesie pisania, również w tych dniach, kiedy będzie Ci ciężko napisać choć 1 słowo, każdego dnia troszkę bardziej. Osiągnięcie celu będzie efektem ubocznym procesu, przez który przejdziesz. 

"Nie trafiłem ponad 9000 rzutów w moim życiu. Przegrałem ponad 300 meczów. 26 razu zaufano mi, gdy miałem oddać rzut na miarę zwycięstwa i spudłowałem. Przegrywałem w moim życiu ciągle. Dlatego właśnie osiągnąłem sukces." Michael Jordan

## SAMOŚWIADOMOŚĆ TO PODSTAWA

Dlatego właśnie bycie świadomym siebie oraz posiadanie silnej motywacji wewnętrznej (zrozumienia dlaczego to robisz), jest najważniejsze. Umiejętność odpowiedzenia sobie na pytanie “czy moje dzisiejsze działania zbliżają mnie do osoby, którą chcę się stać?” każdego dnia jest tu kluczowa, bo będzie inspirowała nas do zrobienia kolejnego kroku w drodze na szczyt. Jeśli dobrze zrozumiemy wartości, które kierują naszymi działaniami, będzie nam dużo łatwiej podnosić rękawicę każdego dnia. 

Dlatego jeśli aktualnie pełzniesz przez dolinę rozczarowania, postaraj się wygospodarować czas w ciszy tylko dla siebie i porozmawiaj sam ze sobą. Mów do siebie sercem, poczuj co podpowiada Ci intuicja. 

W dzisiejszym świecie większość z nas jest przebodźcowana. Opinie na temat tego jak powinniśmy żyć, gdzie spędzać czas, jakie cele to dobre cele itd. są wszechobecne. Pozbądź się ich, żeby usłyszeć siebie. Tego prawdziwego. Bez szufladek, w które świat Cię wrzuca, bez opinii innych, bez masek, które z czasem nauczyłeś się nakładać. 

Od razu ostrzegam, nie będzie to proste i jest duże prawdopodobieństwo, że za pierwszym razem nic nie usłyszysz. Jednak jeśli będziesz praktykował regularnie takie spotkania z samym sobą w ciszy, dostrzeżesz to, co dotychczas było dla Ciebie niewidoczne. Głębokie zrozumienie siebie “przewiezie” Cię przez każdą dolinę rozczarowania, bo będziesz dokładnie rozumiał dlaczego robisz to co robisz.

## SAMOŚWIADOMOŚĆ + NAWYKI = SUKCES

Oto prosta, choć niekoniecznie łatwa, recepta na dolinę rozczarowania :) 

> “Gdy wszystko jest nieskuteczne, idę popatrzeć na pracę kamieniarza sto razy uderzającego o skałę, na której nie pojawia się nawet drobna rysa, ale za sto pierwszym uderzeniem kamień pęka na dwoje, a ja wiem, że nie ostatni cios to sprawił, lecz wszystkie, które nastąpiły przed nim.”<br>
> ~ <cite>Jacob Riis</cite>
---
title: Jak tworzyć wizualizacje, które skutecznie zmienią Twoją rzeczywistość?
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619508745/Grafika_do_tekst%C3%B3w_na_bloga_25_kebruh.png
date: 2021-04-27T07:22:37.141Z
description: Wizualizując swoje pomysły robimy pierwszy krok do wprowadzenia
  swojej wizji do rzeczywistości i nastawiamy swój mózg na działanie w
  określonym przez nas kierunku.
---
W życiu codziennym terminy „wizualizacja” i „projekt” często używane są zamiennie, jednak ich znaczenie nie jest tożsame. 

## F'(WIZJA) = PROJEKT + WIZUALIZACJA

Oba pojęcia są pochodną pewnej WIZJI. Wizualizacja jest graficznym sposobem na jej przekazanie. Projekt jest natomiast jej skonkretyzowaną wersją, obejmującą liczby, opisy i wszelkie dodatkowe informacje. Choć tworzone są osobno, są oczywiście współzależne i podporządkowane spójnej wizji. 

Kiedy urządzamy wnętrze naszego domu, oczywistym jest dla nas, że potrzebujemy zarówno projektu, jak i wizualizacji, jeśli chcemy posiadać kompletny plan, jasny obraz sytuacji oraz efekt zgodny z naszą wizją i oczekiwaniami. Bez starannie przygotowanego projektu niemożliwe jest przeprowadzenie jakichkolwiek prac. Z kolei rysunek techniczny nie przedstawi nam efektów, jakich możemy się spodziewać. Potrzebujemy również wizualizacji, aby pokazać nie tylko fakty (jak np. ustawienie mebli w pokoju), ale PRZEDE WSZYSTKIM, aby pokazać charakter wnętrza oraz sprawdzić czy będzie ono dawało nam emocje, jakich od niego oczekujemy. Projektujemy wnętrza przecież przede wszystkim dla uczuć, które chcemy, aby nam towarzyszyły, kiedy będziemy spędzać w nich czas. Może być to poczucie bezpieczeństwa, prestiżu, spokoju, radości czy chęci do pracy.

Podobnie jak w architekturze wnętrz, nasza wizja przyszłości bardzo często składa się przede wszystkim z uczuć, choć nie zawsze jesteśmy tego świadomi, manifestując swoje pragnienia w formie rzeczy. Na przykład w formie domu na przedmieściach (gdy tak naprawdę chodzi nam o uczucie spokoju), luksusowego samochodu (kiedy oczekujemy uczucia komfortu lub prestiżu) czy miliony na kontach (myśląc raczej o bezpieczeństwie i wolności finansowej). Często wybieramy sobie takie fizyczne reprezentacje naszych uczuć, ponieważ jest to łatwiejsze dla naszego mózgu, aby sobie zwizualizować. Warto jednak mieć świadomość tego zjawiska, aby poszukać prawdziwych przyczyn naszych pragnień i móc je zaspokoić w niedługim okresie czasu, a czasem nawet tu i teraz. 

## PROAKTYWNOŚĆ vs REAKTYWNOŚĆ

Większość z nas swoją przyszłość definiuje poprzez podejmowanie krótkoterminowych decyzji i planów w reakcji na to, co świat rzuci nam pod nogi. Żaden zespół nie wygrywa meczu grając tylko w defensywie. Jeśli chce wygrać musi mieć wizję wygranej, która będzie podstawą plan ataku i strategii, uwzględniającej zarówno ofensywę, jak i reakcję na zachowanie przeciwnika. Nie poświęcając czasu na stworzenie wizji własnej rzeczywistości, jesteśmy skazani na porażkę (ewentualnie łut szczęścia). 

> „Gdy nie wiesz, do którego portu płyniesz, żaden wiatr nie jest dobry.“ —  Seneka Młodszy

Jeśli chcesz trzymać w ręku ster i świadomie kierować swoim życiem, to posiadanie wizji i umiejętność wizualizacji, czyli tworzenia i przedstawiania naszych projekcji w formie obrazu, jest niezbędna. Możemy przecież stworzyć wyłącznie to, co możemy sobie wyobrazić.

## MOC WIZUALIZACJI

Wizualizując swoje pomysły robimy pierwszy krok do wprowadzenia swojej wizji do rzeczywistości i nastawiamy swój mózg na działanie w określonym przez nas kierunku. Dobra wizualizacja potrafi całkowicie zmienić nasz stan emocjonalny, bo obrazy mają bezpośredni wpływ na naszą neurologię. 

Zatem jak tworzyć swoją wizję i jej wizualizację, aby projekcje tworzone w naszej głowie, a następnie w rzeczywistości, miały największą moc oddziaływania na nas?

## STAN UMYSŁU

Zacznij od uspokojenia oddechu i myśli. Daj sobie czas w ciszy i spokoju. Usiądź wygodnie, zaparz herbatę, spraw aby Twój umysł się uspokoił. Możesz też wyjść wcześniej na spacer, poćwiczyć jogę lub zrobić cokolwiek, co sprawi, że się zrelaksujesz (na przykład kilka głębokich oddechów). Im bardziej odprężony jesteś, tym łatwiej jest Ci się komunikować ze swoją podświadomością, ze swoim sercem i jego potrzebami.

## WIZJA

Fundament trwałej zmiany. 

Czas, aby się rozmarzyć. Zanim jednak to zrobisz, wyciągnij kartkę i długopis. Zapisuj wszystko co przyjdzie Ci do głowy. Wizja może być rozbudowana i bardzo opisowa. Im bardziej szczegółowo i konkretnie ją opiszesz, tym większą wzbudzi w Tobie motywację, a także ułatwi wyznaczanie celów.

Na początek pozwól swojemu umysłowi nieco pobłądzić. Wyobraź sobie swój idealny świat, docelową rzeczywistość, w której każdego dnia wstajesz zadowolony. Jak ona wygląda? Zastanów się nad tym w kontekście każdego z następujących obszarów życia: 

* Relacje (przyjaciele, rodzina, partner, reszta świata)
* Finanse 
* Kariera / rozwój zawodowy
* Rozwój osobisty
* Odpoczynek / rozrywka
* Otoczenie (miejsce, w którym mieszkam, pracuję, odpoczywam)
* Zdrowie / kondycja 
* Duchowość / religia

Pomocne będą następujące pytania:

* Dokąd zmierzam? 
* Jak wygląda moja rzeczywistość?
* Jakie wartości kierują moimi decyzjami?
* Po czym poznam, że osiągnąłem sukces w tym obszarze?
* Co chcę po sobie pozostawić?
* Jakie cechy charakteru posiadam?
* Jakie emocje dominują w moim życiu?

Postaraj się wyobrazić sobie swoją docelową rzeczywistość jak najdokładniej, oddziałując na wszystkie zmysły. Dostrzeż szczegóły, usłysz docierające do Twoich uszu dźwięki, poczuj dotyk wszystkiego co jest w zasięgu Twojej ręki, wyobraź sobie zapach miejsca, w którym jesteś, smak jedzenia, które spożywasz. Dzięki temu pobudzisz różne obszary mózgu, a Twoja wizja zostanie mocniej utrwalona w Twoim umyśle. 

## CELE

Po wykonaniu poprzedniego ćwiczenia, powinieneś mieć przed sobą jasną, długoterminową wizję, z której powoli wyłaniają się pierwsze, najważniejsze cele. Są bardziej krótkoterminowe niż wizja, powinny być konkretnie sprecyzowane oraz posiadać czas ich realizacji. Odpowiadają na takie pytania jak:
Co dokładnie chcę osiągnąć na drodze do realizacji mojej misji?
Jakim muszę stać się człowiekiem, aby zrealizować swoją misję?
Jakie kroki trzeba podjąć, aby zrealizować moją wizję?
Jakich uczuć chciałbym doświadczać realizując swoje cele?

## WIZUALIZACJA

Czas na wizualizację. 

Jest to słowo używane w dwóch kontekstach. Może być definiowane jako:
Ćwiczenie mentalne
Graficzne przedstawienie pewnej wizji 

### WIZUALIZACJA JAKO ĆWICZENIE MENTALNE

To sposób, który już poznałeś w ćwiczeniu 2. Jest to po prostu jak najdokładniejsze i jak najbardziej żywe wyobrażanie sobie pewnych sytuacji i “przeżycie ich” w swojej wyobraźni.

Dobrze by było wspomnieć tutaj co nieco na temat wizualizacji celu vs wizualizacji działania. Jaka jest między nimi różnica?

Pewnie słyszałeś już wielokrotnie, od różnego rodzaju guru od motywacji, o stosowaniu wizualizacji jako uniwersalnego sposobu, aby “przyciągnąć” do swojego życia duży majątek czy wymarzoną pracę. Wystarczy, że będziemy po prostu wystarczająco mocno i często wizualizować swój sukces. To wizualizacja celu, która czasami może wręcz odciągnąć Cię od realnego osiągania celów, przez skupienie się na błądzeniu w obłokach, zamiast przejścia do realizacji swojej wizji w rzeczywistym świecie. 

Jednak z drugiej strony, zapewne słyszałeś, że najlepsi sportowcy na świecie stosują technikę wizualizacji, aby wygrywać najtrudniejsze rozgrywki. W tym celu wykorzystują fakt, że podczas wizualizacji działania aktywujemy te same ośrodki w mózgu, które byłyby aktywowane w trakcie rzeczywistego wykonywania konkretnej czynności (np. skoku na nartach czy rzutu do kosza). 

Oba sposoby mogą być skuteczną pomocą w realizacji naszych ambicji. Najistotniejsze jest tutaj współdziałanie obu technik. Wizualizowanie zarówno momentów osiągania swoich celów (np. przebiegnięcie mety maratonu), ale również DZIAŁAŃ i UCZUĆ, które będą Ci towarzyszyły w trakcie ich osiągania (np. ból przy najwolniejszym truchcie po 30 kilometrach biegu czy codzienne wstawanie o 5 rano, aby zdążyć na trening przed pracą). Zamiast skupiać się na celu, wyobraź sobie co będziesz robił każdego dnia, jakim człowiekiem będziesz, aby ten cel stał się efektem ubocznym Twojego działania. Na przykład, zamiast wyobrażać sobie “jestem businessmanem”, wizualizuj codzienne działania, których wykonywanie sprawi, że się nim staniesz. Zamiast rozmyślać o tym jak to będzie “być znanym pisarzem”, wizualizuj sobie codzienne siadanie do biurka, otwieranie laptopa, pisanie kolejnych rozdziałów książki dzień za dniem. Postaraj się wyobrazić sobie to bardzo dokładnie, poczuć zapach kawy, która stoi koło Ciebie, dotyk zimnej klawiatury o poranku, napisanie pierwszej strony książki. Zwróć uwagę na każdy szczegół. Dzięki temu, będziesz w stanie stworzyć więź emocjonalną z Twoim celem, a docelowo “stopić się” z osobą, którą opisałeś w swojej wizji.

### WIZUALIZACJA JAKO GRAFICZNE PRZEDSTAWIENIE WIZJI

Świetnym sposobem na stworzenie swego rodzaju kompasu, który będzie utrzymywał Cię na dobrym torze, a kiedy z niego zboczysz, przypomni o tym dlaczego postanowiłeś rozpocząć tę drogę jest TABLICA WIZJI. Może pełnić rolę codziennego “przypominacza” Twoich celów i marzeń i w ten sposób motywować Cię, jednocześnie przypominając o działaniach, na których powinieneś się skupić (zamiast na Netflixie czy myciu okien), aby każdego dnia zbliżać się do życia zgodnego z Twoją wizją. 

Zobacz kilka przykładów:

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619511577/Grafika_do_tekst%C3%B3w_na_bloga_28_fjt1x1.png)

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619512215/Grafika_do_tekst%C3%B3w_na_bloga_31_ogmklu.png)

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619511575/Grafika_do_tekst%C3%B3w_na_bloga_29_twdl5v.png)

Taką tablicę możesz wykonać w programie graficznym, używając wycinków z gazet, wydrukowanych zdjęć, rysunków własnego autorstwa… możliwości jest wiele. Wybierz tę, której przygotowanie sprawi Ci najwięcej radości, ponieważ celem jest stworzenie pozytywnych skojarzeń z celami, które na niej umiejscowisz.

Pamiętaj, aby uwzględniać na niej nie tylko cele, ale i emocje, które chcesz odczuwać po wdrożeniu Twojej wizji w życie (np. spokój, radość, miłość). 

Pamiętaj także, aby umiejscowić na niej symbole sposobów, dzięki którym chcesz osiągnąć to o czym marzysz (np. regularna aktywność sportowa, jeśli celem jest zdrowie, albo cotygodniowe randki z mężem, jeśli celem jest szczęśliwy związek). Pomyśl o sposobach, które będą dla Ciebie miłe, ekscytujące, a NIE zniechęcające do działania. Jeśli Twoim celem jest “być zadowolonym ze swojej sylwetki”, nie zakładaj, że MUSISZ w tym celu codziennie biegać czy ćwiczyć na siłowni. Szukaj alternatyw! Jeśli bieganie czy siłownia od początku są dla Ciebie zniechęcające, umieść na tablicy gry zespołowe, tenisa, jazdę konną, długie spacery, tańce, kalistenikę, boks czy coś jeszcze innego… Nie zakładaj, że musisz wybrać drogę, która przyjdzie ci pierwsza na myśl. Wybierz tę, która będzie dla Ciebie odpowiednia. Tylko tak osiągniesz długoterminowe cele i nie spalisz całej swojej woli działania przy okazji.

Do Twojej tablicy możesz także dodać afirmacje, które są szczególnie ważne dla Ciebie i chcesz, aby Ci towarzyszyły każdego dnia.

Gotową tablicę umieść tam, gdzie będziesz się z nią spotykał każdego dnia. Na przykład na tapecie komputera, na tablicy korkowej nad biurkiem, na dużym brystolu czy w kalendarzu. Możesz nawet przeznaczyć całą ścianę na ten cel i potraktować ją jako płótno - to jak będziesz kreatywny w tym procesie zależy tylko od ciebie

## PLAN AKCJI

Oczywiście warto przypomnieć o tym, że posiadanie wizji swojego życia, a nawet przygotowanie jego wizualizacji nic nie zmieni, jeśli nie podejmiemy konkretnego działania w ich kierunku. Im większe cele, tym większe powinno być wykonane działanie. 

Dlatego kiedy przygotujesz wizualizację swojej wizji, kolejnym NIEZBĘDNYM krokiem do celu, będzie stworzenie planu akcji. 

Jeśli droga do Twojego celu jest jasna i prosta, przejdź natychmiast do działania. Po prostu.

Natomiast jest w Twojej głowie pojawiły się cele przekraczające Twoje aktualne możliwości, stwórz strategię i plan akcji, które doprowadzą lub chociaż zbliżą Cię do celu (jeśli na ten moment cel Cię nieco przerasta). 

Jak stworzyć taką strategię? O tym już w innym poście, ale krótko - niech będzie maksymalnie precyzyjnie i zgodnie z zasadą od ogółu do szczegółu. I pamiętaj - im mniejsze będą kroczki, tym łatwiej je zrealizujesz. A teraz do dzieła! :)

## PODSUMOWANIE 

Mam nadzieję, że stworzona tablica pomoże Ci lepiej zaplanować Twoją przyszłość, osiągać jeszcze więcej i da Ci dodatkową dawkę motywacji, aby zmieniać świat wokół Ciebie na lepsze.

Pamiętaj, że wizualizacja jest jak nasiono, które sadzisz w swojej podświadomości. To czy urośnie i wyda piękne owoce zależy od Ciebie :)

Powodzenia!
---
title: Priorytety - klucz do maksymalnej produktywności
short_name: klucz-do-maksymalnej-produktywności
thumbnail: https://res.cloudinary.com/planer-osobisty/image/upload/c_scale,f_auto,q_auto,w_1400/v1619785225/Grafika_do_tekst%C3%B3w_na_bloga_35_jtcjqt.png
date: 2022-03-21T07:22:37.141Z
description: W tym poście znajdziesz 3 strategie, które pozwolą Ci osiągnąć
  maksymalną produktywność już dziś. Dzięki nim realizacja Twoich celów nabierze
  tempa.
---
## CZEGO NIE ROBIĆ?

Większość z nas planuje swój dzień wypisując niekończącą się listę rzeczy do zrobienia. W rezultacie rozpoczynamy wiele działań, ale przy podsumowaniu miesiąca czy kwartału okazuje się, że niewiele naszych celów zostało osiągniętych. 

Jak to możliwe? 

Mamy tendencję do traktowania priorytetowo rzeczy najpilniejszych. Zamiast planować swój dzień wokół tego, co dla nas ważne, działamy reaktywnie. Porzucamy decyzję o tym, co chcemy zrobić i odpowiadamy na potrzeby świata zewnętrznego, zapominając o swoich prawdziwych potrzebach i priorytetach.

Co najgorsze, wydaje nam się, że jesteśmy produktywni. Przecież “załatwiamy” tyle spraw każdego dnia. Zrobiliśmy zakupy, odkurzyliśmy dom, zawieźliśmy dziecko na zajęcia, samochód do naprawy, wybraliśmy nowe zasłony… 

I tak mija nam dzień za dniem, wydaje się, że całkiem produktywnie. Aż nastaje koniec roku czy kwartału, a ty zastanawiasz się “jak to się stało, że nie osiągnąłem swoich celów?”. 

## JAK SOBIE Z TYM PORADZIĆ?

Prawdziwa produktywność nie polega na wykreślaniu kolejnych pozycji ze swojej listy “to do” - to raczej nazwałabym “zajętością”. 

Osiąganie swoich celów WYMAGA nadania im priorytetu. Jeśli tego nie zrobimy, nasz czas zawsze wypełnią rzeczy pilne, przysłaniając nam te, które są naprawdę ważne. Niestety bardzo często mylimy te dwa pojęcia, nadając etykietę “ważne” wszystkiemu co pilne. 

## STRATEGIA #1 SIATKA PRIORYTETÓW

Z pomocą przychodzi nam Dwight Eisenhower - generał armii Stanów Zjednoczonych, Naczelny Dowódca Alianckich Ekspedycyjnych Sił Zbrojnych, 34. prezydent Stanów Zjednoczonych oraz, co dla nas najważniejsze, jeden z bardziej produktywnych ludzi znanych światu (nie tylko przez kilka dni czy tygodni, ale przez okres całego życia). Sekret jego produktywności tkwił w umiejętności rozróżnienia spraw ważnych od pilnych.

> “To co ważne rzadko bywa pilne, a to co pilne rzadko bywa ważne.” Dwight Eisenhower

Eisenhower stworzył metodę, która pozwoli Ci osiągać więcej, dzięki spojrzeniu na swoją listę zadań pod kątem rozróżnienia między działaniami ważnymi, a pilnymi. Regularne korzystanie z niej poprawi Twoją umiejętność ustalania priorytetów i sprawi, że praca, którą wykonujesz będzie dawała lepsze niż dotychczas rezultaty.

Macierz Eisenhowera organizuje zadania według czterech kategorii:

1. Pilne i ważne 
2. Ważne, ale niepilne 
3. Pilne, ale nieważne 
4. Niepilne i nieważne 

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619785539/Grafika_do_tekst%C3%B3w_na_bloga_33_oenerh.png)

Podziel swoją listę zadań przyporządkowując każde zadanie do odpowiedniej ćwiartki.

Jeśli zrobisz ją w formie takiej siatki priorytetów, łatwiej będzie Ci efektywnie planować swój czas. Możesz jej używać organizując zarówno swój dzień, jak i tydzień czy miesiąc.

### 1.WAŻNE i PILNE

Pierwsza ćwiartka to priorytety - do wykonania od razu. Trafiają do niej zazwyczaj **kryzysy, problemy i terminy**. 

Jeśli zadania na twojej liście regularnie znajdują się w tej ćwiartce, to prawdopodobnie powinieneś popracować nad organizacją czasu i planowaniem swoich działań. Kiedy przez cały dzień “gasisz pożary”, to jest mała szansa, abyś znalazł czas i ochotę na rozwijanie swoich kompetencji czy pasji. 

Odrobina planowania z wyprzedzeniem często wystarczy, aby wprowadzić do naszego życia spokój, harmonię i działania, które realnie poprawią jakość naszego życia.

### 2.WAŻNE, ale NIEPILNE

Druga ćwiartka to miejsce, w którym docelowo powinno znajdować się większość Twoich zadań. 

Tutaj znajdują się sprawy ważne, ale nieposiadające naglącego terminu. Dotyczą zazwyczaj **planów długoterminowych, samorozwoju, zdrowia czy relacji**. Warto poświęcać im jak najwięcej czasu, ponieważ przyniosą nam najwięcej korzyści w przyszłości (zarówno w życiu zawodowym jak i prywatnym).

Samoświadomość, planowanie i skuteczne zarządzanie sobą w czasie są kluczowe, aby tego dokonać. Jeśli wykażesz się proaktywnym podejściem, dzięki nim będziesz w stanie zaprojektować swoją rzeczywistość tak jak zechcesz.

### 3. i 4. czyli NIEWAŻNE

Teraz weź pod lupę zadania z kwadrantów 3 i 4. Przyporządkuj im jedno z następujących rozwiązań:

* oddeleguj
* wynajmij kogoś żeby wykonał zadanie za Ciebie 
* zautomatyzuj 
* załatw jak najszybciej 
* odłóż na później 

A najlepiej wyeliminuj całkowicie. 

Zadania z 3 i 4 ćwiartki odciągają Cię od rzeczy naprawdę ważnych, zbliżających Cię do Twoich celów. **Pozbycie się ich powinno stanowić jeden z Twoich priorytetów, ponieważ uwolni Twój najważniejszy z zasobów - czas.**

![](https://res.cloudinary.com/planer-osobisty/image/upload/c_scale,f_auto,q_auto,w_1400/v1619785541/Grafika_do_tekst%C3%B3w_na_bloga_34_s4wjhi.png)

Regularne przyporządkowanie zadań do odpowiedniej ćwiartki sprawi, że zdasz sobie sprawę jakie czynności są dla Ciebie najbardziej wartościowe i nauczysz się budować swój plan dnia tak, aby poświęcać najwięcej czasu i energii zadaniom decydującym o Twoim sukcesie.

## STRATEGIA #2 ESENCJALIZM

Czy zdarza Ci się mieć wrażenie, że choć bardzo dużo pracujesz, czujesz się nieefektywny lub mało użyteczny?

Wielu z nas wydaje się, że im więcej zrobimy, tym jesteśmy bardziej wartościowi, produktywni, osiągniemy większy sukces. 

Choć w powiedzeniu “bez pracy nie ma kołaczy” jest niewątpliwie wiele prawdy, kierowanie się nim w życiu w sposób dosłowny może być zgubne. Szczególnie w dzisiejszym świecie, w którym specjalistyczne umiejętności oraz kreatywność są cenione wyżej, niż praca fizyczna.

Dlatego nie dokładaj sobie dodatkowej porcji ciśnienia, robiąc listy zadań, które Cię przytłaczają i nigdy się nie kończą. Podejdź do tematu minimalistycznie i każdego dnia wybierz **MAKSYMALNIE 3 zadania**, które będą traktowane priorytetowo. Niech będą to najważniejsze wśród ważnych, czyli **te, które zbliżą Cię do realizacji Twojej długoterminowej wizji.** 

Dzięki skupieniu się na esencji, będziesz bardziej kreatywny, a jakość działań, które są przełomowe dla Twojego rozwoju ulegnie poprawie. 

Zrealizowanie 3 zadań x 365 dni w roku to zrobienie 1095 kroków do Twojego celu. Nie rozmieniaj się na drobne! Każdego dnia wykonaj 3 konkretne kroki w stronę swojej wizji i gwarantuję Ci, że efekty przyjdą szybciej niż myślisz.

## STRATEGIA #3 NAJPIERW DUŻE KAMYKI

Na początek historyjka. Może już ją znasz, ale jeśli nie to...

Pewien profesor przyniósł na wykład szklany słój. Wsypał do niego duże kamienie, wielkości piłek tenisowych, do samego brzegu. 
Zapytał studentów: „Czy ten słój jest pełny?” 
Studenci odpowiedzieli: „Pełny, oczywiście, że pełny” 

Wtedy profesor wyjął spod biurka pudełko z małymi kamyczkami i wsypał ich sporą ilość do słoja, wypełniając przestrzeń między dużymi kamieniami. 
Zapytał ponownie studentów: „A teraz, czy teraz słój jest pełny?”
Studenci odpowiedzieli: „Teraz już tak, teraz na pewno”

Domyślacie się co było dalej. 

Profesor wsypał jeszcze piasek, a i filiżanka kawy zmieściła się na końcu.

Twoja doba to także taki słój. 
Duże kamienie to najważniejsze zadania, które zbliżają Cię do realizacji celów i marzeń. 
Mniejsze kamienie to wszystkie pilne, ale nieważne sprawy, które Cię ścigają, tak zwana codzienność.
Natomiast piasek to te wszystkie bzdury, które wiemy, że powinniśmy pominąć, ale i tak robimy, jak scrollowanie facebooka czy oglądanie telewizji.

Jaka jest nauka z tej lekcji? 
Jeśli zaczniemy dzień od dużych kamieni, zmieszczą się także te mniejsze. A na piasek zawsze zostanie trochę miejsca. 
Ale gdy zaczniemy od mniejszych kamieni czy piasku, na duże kamienie zabraknie już miejsca.

Nie zaczynaj swojego dnia od tego co pilne, bo na ważne nie wystarczy Ci czasu i energii. Zacznij swój dzień od skupienia się na tym co dla Ciebie najważniejsze, na całą resztę też z pewnością znajdziesz czas.

## 1+2+3 = maksymalna produktywność

Połącz te trzy strategie i wprowadź je w życie, a gwarantuję, że zaczniesz osiągać swoje cele szybciej niż ci się wydaje.

Trzymaj się! Powodzenia!
